Nu händer det grejer! Den 17:e maj auktionerar Christie's i New York ut Cy Twomblys "Leda and the Swan" från 1962. Tittar ni på denna målning så ser ni ju givetvis att den behandlar det kapitel i den grekiska mytologin där guden Zeus förvandlar sig själv till en svan och förför Leda (hustru till Kung Tyndareos och senare mor till Helena av Troja). Den här gamla historien är ju rätt olustig och innehåller såväl otrohet som tidelag, men Cy Twomblys målning däremot är riktigt trevlig! Så trevlig att den av vissa Twombly-konnässörer anses vara något av det bästa som konstnären målade. Detta i kombination med att den bara haft två ägare och inte varit ute på marknaden på över 25 år gör att Christie's uppskattning på mellan 35-55.000.000 dollar sjukt nog känns... Lågt.